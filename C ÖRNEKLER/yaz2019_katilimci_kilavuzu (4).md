# Katılımcı Rehberi v2.0

Mustafa Akgül Özgür Yazılım Yaz Kampı'na hoş geldiniz :)

Rehber size kamp boyunca yol göstermeyi hedefliyor.

Rehberin kapsamadığı bir durumla karşılaştığınızda veya olsa iyi olur dediğiniz bilgiler için kamp@linux.org.tr e-posta adresiyle bağlantıya geçebilirsiniz.


# Terminoloji

Kamp organizasyonu: kamp@linux.org.tr adresinden ulaşabileceğiniz yapı. Kamp yönetimi + kurs görevlilerinden oluşuyor. 

Eğitmen: Kampta belirli kurs ya da kurslarda eğitim veren kişiler.

Eğitim Sorumlusu: Bir kurs için eğitmenlerin organizasyonu yaparak 15 gün boyunca kursun kesintisiz yürümesini sağlayan, katılımcıları seçen kişiler. Her eğitim için farklı kişiler olur.

Katılımcı: Eğitime katılarak eğitim alan kişiler.

Kurs: Herhangi bir konuda açılan eğitime verilen isim: (ör: GNU/Linux Sistem Yönetimi - 1, Ağ Güvenliği ve Denetimi, vs) 

Şube: Bir kurs için birden fazla sınıf açılıyor olabilir. Örneğin GNU/Linux Sistem Yönetimi - 1, Python Programlamaya Giriş - 1 sınıfları için uygulanıyor. Bu sınıflara şube diyoruz.

Sınıf: Kursu verdiğimiz sınıf. Eğer kursunuzun birden fazla şubesi varsa, şube ile sınıf eş anlamlı; eğer yoksa kurs ile sınıf eş anlamlı kabul edilebilir. 

# Ulaşım

### Bolu'ya Ulaşım

Bolu'da havaalanı bulunmuyor. Şehre ulaşımın karayolu ile sağlanması gerekiyor. İstanbul Sabiha Gökçen Havaalanı'ndan da, Ankara Esenboğa Havalimanı'ndan da karayoluyla ulaşım 2 saat kadar sürüyor. Sabiha Gökçen Havaalanı'ndan otobüslerle Bolu'ya ulaşabilmeniz mümkün. 

Otobüsle Bolu'ya ulaştığınızda otogardan otobüs firmalarının hem kampın yapılacağı üniversiteye (Gölköy Yerleşkesi) hem de şehir merkezine ücretsiz servisleri bulunuyor. Aynı şekilde üniversiteden de otogara, firmaların ücretsiz servisleri bulunuyor.

Özel araçla gelmeniz durumunda İstanbul-Ankara otobanından “Bolu Batı Çıkışı”ndan çıkabilir ve daha sonra üniversiteyi gösteren yönlendirmelerini takip ederek yerleşkeye ulaşabilirsiniz.

### Bolu İçi Ulaşım

Belediyenin ve özel halk otobüsleri ile ulaşım sağlanıyor.

## BoluKart

Toplu taşıma araçlarına binebilmek için BoluKarta ihtiyacınız var.
İki biniş için kullanabildiğiniz bileti otobüste 6,50 liraya temin edebiliyorsunuz.

Kartı aldıktan sonra içine yükleme yapmanız gerekiyor. En az 5 lira, en fazla 150 lira yükleme yapabilirsiniz.

İndirimli kart biniş fiyatı : 1,5 TL 
İndirimli kart ücreti: 10 TL

Tam kart biniş fiyatı: 2,5 TL 
Tam kart ücreti: 5 TL

### İndirimli Kart Çıkartmak

İndirimli kartı çıkartabilmeniz için öğrenci belgesi (veya öğrenci kimliğinizin fotokopisi) ve 1 adet fotoğraf gerekli.
İndirimli kartınızı kampın ilk günü (19 Temmuz 2019) yerleşkede açılacak olan standdan temin edebileceksiniz. Diğer günlerde kartı temin etmek için yine aynı belgeler ile Bolu Belediye binasının arkasındaki tünelden kart için başvuru yapmanız gerekli. Belediye ve yerleşkede açılacak olan stand saat 17:30'a kadar hizmet verecektir.

#### KYK Yurtları ve Üniversite Arası Ulaşım
Kamp süresince iki günlük tatil dışında sabah 08:30'da yurtların önünden üniversiteye ve akşam 20:15'te üniversite öğrenci yurtlarına belediye otobüslerinin seferleri bulunuyor.
KYK Erkek yurtlarının önünden sabah 08:30'da üniversiteye; akşam 20:15'te üniversite kampüsünden öğrenci yurtlarına belediye otobüslerin fazladan seferleri bulunuyor.

#### KYK Seyit Avşar Erkek Yurdu'na Ulaşım
Yurt yerleşke ile şehir merkezi arasında. Yerleşkeye ulaşımı toplu taşıma araçlarıyla sağlayabilirsiniz. Şehirden yurda son otobüs saat 23:00'da kalkmaktadır.

#### KYK Hayrettin Tokadi Kız Yurdu'na Ulaşım
Yurt kampüs içerisinde bulunmaktadır. Yerleşkeye yürüyerek ulaşım sağlayabilirsiniz.

# Üniversite Yerleşkesi
http://www.ibu.edu.tr/yerleske-krokisi adresinde kampın yapılacağı üniversitenin Gölköy Yerleşkesi'nin bir haritasını görebilirsiniz.

Haritada önemli noktalar:

* Bordo Salon 14 ile gösterilen kısım.
* Yemekhane 21.
* Güzel Sanatlar Fakültesi yani derslerimizi yaptığımız bina 6.
* Aktivite merkezi 20.
* Otobüs durakları 4 numaralı binanın arka tarafında.

# Sosyal Etkinlikler
Derslerin yapıldığı binalardan Güzel Sanatlar Fakültesi'nde bir tane masa tenisi masamız bulunuyor. Ders saatleri dışında kullanılması mümkündür. Yanınızda masa tenisi raketi ve topu getirmeyi unutmayın :).

Aktivite merkezinde oyun salonu bulunuyor.

“Resmi” herhangi bir organizasyon yapılmasa da, geçmişte katılımcılar kendi aralarında organizasyon yaparak masa tenisi turnuvası, langırt turnuvası, piknik gibi çeşitli toplu etkinlikler de düzenlediler.

# Konaklama
Rehberde bulamadığınız herhangi bir sorunun yanıtı için doğrudan ilgili KYK yurdu ile bağlantı kurmalısınız. Verdiğimiz bilgiler bizim de onlardan aldığımız bilgilerle kısıtlı oluyor.

Yurtlara kamptan bir gün önce (Perşembe) giriş yapmanız mümkündür. Kamp günü sorun yaşamamanız için Perşembe giriş yapmanızı öneririz.

Erkek yurdu akşam saat 24:00'a kadar öğrenci kaydı yapmaya devam edeceklerdir, kadın yurdununda kayıt kabulün saat kaça kadar yapılacağı konusunda bilgimiz bulunmuyor, mesai saatinin sonuna kadar kayıt almaları mümkün. Kadın yurdunu telefonla arayarak en doğru bilgiyi öğrenebilirsiniz. Ancak son dakikalarda yığılma olma olasılığına karşın kaydınızı daha erken tamamlamanızı öneririz. Yurt saat 24:00'de kayıt işlemini durdurarak, sırada olan katılımcılar varsa onların kayıtlarını yapmayabilirler. Bu durumda o akşam yurtta konaklamanız mümkün olmayacaktır.

Bütün katılımcıların yurda kayıt yaptırmadan önce yanlarında nüfus cüzdanı fotokopilerini bulundurmaları ve idare tarafından verilen dilekçeyi eksiksiz, tarihleri kesin olarak belirtilmesi gerekmektedir.

Reşit olmayan katılımcıların yanlarında velilerinin nüfus cüzdanı fotokopilerini de bulundurmaları, kendine ait banka hesabı olmayan katılımcıların veli banka hesaplarına ait IBAN numarasını getirmesi gerekmektedir.

## Yurt Ödemeleri

Başka bir şehirdeki KYK'da konaklıyorsanız, ödeme yapmanız gerekmiyor. Doğrudan kayıt yapabilirsiniz.

#### KYK'da konaklamıyorsanız:

* Ziraat Bankası'ndan yatırabiliyorsunuz.
* Ziraat Bankası hesabınız varsa, gelmeden önce İnternet Bankacılığı açtırarak yurt
işlemlerinizi hızla tamamlayabilirsiniz.
* Ziraat Bankası hesabınız yoksa, kart ile KYK Ödeme Sitesi (https://kyk.ziraatbank.com.tr/)
üzerinden ya da Ziraat Bankası ATM'lerinden ödemelerinizi yapabilirsiniz.

Aşağıda verdiğimiz ödeme miktarları KYK'dan aldığımız bilgilere dayanmaktadır. Tam ödeme miktarlarını mutlaka kalacağınız KYK Yurdu'ndan teyit ettikten sonra ödeme yapınız.

Seyit Avşar Erkek KYK Yurdu'nda kalacak katılımcılar için;

* Depozito yok.
* 17.20 TL x Kalınacak Gün kadar yurt ücreti konaklama ücreti.
* Yaklaşık 293 lira yatırmanız gerekiyor. 

Hayrettin Tokadi Kadın Yurdu'nda Kalacak Katılımcılar için;
* 380 lira depozito (geri ödeniyor).
* 19 TL x Kalınacak Gün kadar yurt ücreti konaklama ücreti.
* Yaklaşık 703 lira yatırmanız gerekiyor. 
* * KYK, siz çıkış yaptıktan bir süre sonra depozito bedelini banka hesabınıza iade ediyor.


### Nasıl Yerleşebilirsiniz?
Bu adımların Kredi Yurtlar Kurumu'nun  değişiklik göstermesi mümkündür,

* Ödemeleri nakit almıyorlar. Banka hesabına yatırmanız gerekiyor.
* T.C. Kimlik Kartınızın fotokopisini alıyorsunuz.
* Depozito, Kimlik bedeli, toplam tutarı yatırıyorsunuz.
* Dekontları ve T.C. Kimlik Kartınızın fotokopisini KYK yetkilisine teslim ediyorsunuz.
* Parmak iziniz alınıyor. Misafir kartınız(sarı kart) teslim ediliyor. Bu kartı kaybetmiyorsunuz.
* Nevresimleriniz ve anahtarlarınız teslim ediliyor. Odanıza çıkıyorsunuz.
* Odalar dört kişilik. Yurda arkadaşlarınız ile aynı anda giderseniz, onlarla aynı odada kalabilirsiniz.

### Nasıl Çıkış Yapabilirsiniz?
* Çıkış yaparken, battaniyeyle nevresim takımınızı topluyorsunuz.
* Topladığınız eşyaları güvenlik görevlisine teslim ediyorsunuz.
* Teslim aldığına dair bir belge veriyor.
* Belgeyi öğrenci işlerine götürüyorsunuz.
* Öğrenci işleri size doldurmanız için bir dilekçe veriyor. Depozito için IBAN ile alakalı belirtilen bölümü doldurmanız gerekiyor.
* Bir süre sonra depozitonuzu, IBAN'ını verdiğiniz banka hesabına yatırıyorlar. Banka hesabınızın Türkiye'deki bir bankada size ait olması ve para biriminin de Türk Lirası(TRY) olması gerekiyor.

### Yurda Giriş-Çıkış

Yurda girerken ve çıkarken sarı kartınızı göstermeniz ya da parmak izi taramasından geçmeniz gerekiyor.

Yurda son giriş saati 24:00. Bu saatten sonra giriş yapamıyorsunuz. Bu kural ne yazık ki reşit olan, öğrenci olmayan insanlara da KYK tarafından aynı şekilde uygulanıyor.

KYK kuralları sizin için uygun değilse, KYK dışında başka bir yerde konaklamayı değerlendirebilirsiniz.

KYK'da kaldığınız süre içerisinde ise sizden kurallarına uymanız bekleniyor. Kurallara uymamanız ve yurt görevlilerinden sizinle ilgili kamp organizasyona rahatsızlık bildirilmesi durumunda, kamptan ayrılmanız istenecektir.

## Temizlik

* Tuvalet kağıdı, sabun, şampuan ve benzeri kişisel temizlik ürünlerinizi yanınızda getirmeniz gerekiyor.
* Duş ve sıcak su bulunuyor.
* Çamaşır ve kurutma makinesi ile kurutma odası var.
* Deterjanınızı kendiniz getirmelisiniz.
* 24:00'a kadar çamaşır makinesi ve kurutma makinesini kullanabiliyorsunuz.
* Ütü yok.

## Diğer Notlar
* Odalarda küçük bir buzdolabı var.
* Kişisel eşyalar için kilitli dolap veriliyor.
* Her Perşembe nevresim değişiyor. Battaniye değişmiyor.
* Odalarda 4 kişi kalıyorsunuz. Odaların kilidi yok, sadece dolabı kilitleyebiliyorsunuz.
* Odalarda çalışma masaları var. Odalar arası ortak etüt odaları var.
* Yurtların kendi yemekhanesi var. Sabah ve akşam yemeği çıkıyor. Ücreti karşılığı yiyebiliyorsunuz.

## Yurtlar Dışında Konaklama

Katılımcılar isterlerse çevredeki oteller, hosteller, misafirhane, Bolu'da arkadaşlarında, birleşerek ev tutup ve benzeri biçimlerde kalabiliyorlar.

Üniversite yerleşkesinde çadır kurulmasına izin verilmiyor. Üniversite yerleşkesine yakın bir yerde kamp kurabilir ve orada yerleşkeye (bisikletle?) gidip gelebilirsiniz. Çadır yeri önerimiz bulunmuyor.

Kamp organizasyonu olarak sadece KYK'da konaklayanlar için çözümler üretebiliyoruz. Başka yerlerde kalan katılımcıların gerek konaklama, gerekse de konaklama yerinden kampa ulaşımını kendilerinin organize etmesi bekleniyor.


# Eğitim

## İlk gün

Kampın kayıt masası Güzel Sanatlar Fakültesi'nin binasında bulunuyor. Kampa geldiğinizde ilk olarak oraya gelmeniz ve yaka kartınızı almanız gerekiyor.

Sınıfınızın hangi binada ve nerede olduğu bilgisini kayıt masası etrafında asılı olan yerleşim planlarından öğrenebilirsiniz.

Ders başlangıç saatinde sınıfınızda olmanız gerekiyor. Yaka kartınızı zamanında alamasanız da, ders saatinde sınıfınızda olmalısınız. Gerekirse ders arasında kayıt masasına gelerek yaka kartınızı sonradan alabilirsiniz.

Birden fazla şubesi olan bir eğitime katılıyorsanız(bunu yerleşim planlarından öğrenebileceksiniz), şube dağılımıyla ilgili bilgilendirmeler Güzel Sanatlar Fakültesi önünde yapılacaktır. Yaka kartınızı teslim aldıktan sonra, ders başlangıç saatinde Güzel Sanatlar Fakültesi önünde toplanabilirsiniz. 


## Yaka kartları

Kampa ilk günün sabahı gelip kayıt olduğunuzda size bir yaka kartı veriliyor. Güvenlik görevlileri ilk gün girişinizde yaka kartı sorarlarsa, kayıt olduktan sonra yaka kartı verildiğini belirtebilirsiniz.

Yaka kartlarınızı yerleşke içerisinde olduğunuz sürece boynunuza asılı ve görünür biçimde bulundurmalısınız. Üniversite güvenliği bu konuda hassasiyet gösteriyor.

Üniversite giriş çıkışlarında da bu yaka kartı size sorulabilir. Üniversite açısından bir öğrenci kimliğine benzer bir işlevi bulunuyor.

Bizim açımızdan da 15 gün içinde birbirimizin isimlerini öğrenebilmemiz, birbirimize daha kolay hitap edebilmemizi sağlıyor :)

Yaka kartlarınızı kaybetmemeye özen gösterin. Karalamayın. Kaybetmeyin :). Yaka kartınızın zarar görmesi durumunda lütfen kayıt masasına başvurun.

## Binalar

Eğitim sınıfları iki ayrı binada bulunuyor. Biri üniversitenin Güzel Sanatlar Fakültesi, biri de Yabancı Diller Bölümü (Dilmer). İki bina arası birkaç dakika yürüyüş mesafesinde.

Yabancı Diller Bölümü'nde eğitim sadece zemin kat sınıflarında verilirken, Güzel Sanatlar Fakültesi'nin tüm katlarında sınıflar bulunmaktadır.

Sınıfınızın hangi binada ve nerede olduğu bilgisini ilk gün yapılacak genel bilgilendirme sonrasında kayıt masasından öğrenebilirsiniz.

### İnternet

Üniversite genelinde Eduroam ile İnternet hizmeti sunulmaktadır. Üniversite öğrencilerinin kendi üniversitelerinin Eduroam hesap bilgileri ile bağlanmaları mümkündür. Ağa bağlanma sorunlarıyla karşılaşmamak için kendi üniversitenize göre eduroam ayarlarınızı yaparak gelmenizi öneriyoruz.

Eğer eduroam hesabınız yoksa  ve üniversitenin eduroam ağından faydalanmak istiyorsanız,
 * Türkiye Cumhuriyeti Kimlik Numarası
 * İsim Soyisim
 * Kullanacağı cihazın MAC adresi 
 bilgilerini üniversitenin talebinden dolayı üniversite ile paylaşmamız gerekiyor.

 MAC adresinizi kayit.linux.org.tr adresine giriş yapıp, profiliniz üzerinden ekleyebilirsiniz.

MAC adresini ilgili kısımdan paylaşan kişilere, eduroam erişim bilgileri e-posta yoluyla iletilecektir.  

Eduroam ayarları ile ilgili detaylı bilgiyi şu sayfada bulabilirsiniz:
http://uyg.ibu.edu.tr/kilavuz/eduroam

KYK yurtlarında konaklayanlara İnternet bağlantısı sağlanıp sağlanmayacağı, sağlanırsa ücretsiz olup olmayacağı bilgisi elimizde bulunmuyor.


### Eğitim saatleri

Eğitimler tüm sınıflar için aşağıdaki saatlerde gerçekleşiyor: 
* 09:30-12:30
* 14:30-17:00 
* 18:00-20:00

Bu saatler arasında kısa araların ne zaman verileceğini her bir sınıf kendi belirliyor. Eğitim saatlerine uymaya özen göstermeniz bekleniyor.

Eğitimler sırasında yoklama alınıyor ve eğitimlere katılımınız takip ediliyor. 

Kamp sırasında ülkemizdeki geleneksel öğrenci profilinde davranmamanızı bekliyoruz. Eğitime geç kalma, eğitimden erken çıkma, yoklamada başkasına yerine imza attırma, eğitim sırasında anlatılanı dinlemeyerek başka işlerle uğraşma gibi davranışlarda bulunmayın. Kampa kendi isteğinizle geldiniz, kimse de zorla sizi tutmuyor. Kamptan istediğiniz zaman ayrılmanız mümkün.

### Sınıf Değişiklikleri 

Katılımcıların bazıları kampın belirli bir bölümünde başka bir kursa geçmek ve o dersi dinlemek isteyebiliyorlar. Bu şekilde geçişlere izin vermiyoruz.

### Kampa Geç Katılım 

Kampa bir katılımcının geç katılmasını (yarım gün dahi olsa) kabul etmiyoruz. Kampa sonradan geldiğiniz belirlendiğinde kamptan ayrılmanız istenecektir.

### Seçilmeyen Kişilerin Kampa Katılımı

Seçilmeyen kişiler kampa ve eğitimlere katılamıyor.

Kampa bu şekilde harici katılıma, kamp organizasyonu olarak sınıfta yer olsa bile izin vermiyoruz. Böyle bir durumla karşılaştığınızda eğitmeninizi ve kamp organizasyonunu bilgilendirmenizi rica ediyoruz.

### İzin Alınması

Kampın herhangi bir gününde izin alınamıyor. Eğitmeninizin de size kişisel olarak izin vermek gibi bir yetkisi bulunmuyor.

Kamptan herhangi bir nedenle ayrılmanız gerekiyorsa, bu konuda organizasyona bilgi vermeniz gerekiyor. Belirttiğiniz neden ile beraber (nedeni yargılamadan) bu bilgi kayıtlara işleniyor.

### Derslerin İşlenmesi

Belli ortak noktaların altını çizmek isteriz:

* Eğitim sırasında kullanılan bir slayt, not, vs varsa eğitmeniniz bu notu sizinle paylaşacaktır. 

* Eğer dersler sırasında not tuttuysanız notlarınızı herkese açık biçimde İnternet'te yayınlamanızı öneririz. Daha çok kişi faydalanacaktır.

* Ders sırasında fotoğraf, ses ya da video kaydı yapmak isterseniz, önce hem eğitmeninizden hem de sınıftan izin almalısınız. Bunu istemeyen eğitmenler ve katılımcılar olabilir.

* Eğitimlere katılmanızı bekliyoruz. Tek taraflı bir anlatım kampın amacını ortadan kaldırıyor. Öyle olsa bir kere kayıt ederdik, sonra siz de evinizde izlerdiniz. Bolu'ya gelmemize gerek olmazdı. Etkileşimli, birebir ve sizin öğrenmenizi hedefleyen bir kamp burası. 15 gün geliyorsunuz, hakkını verin lütfen.

* Eğitim sırasında uygulamaları mutlaka yapmaya çalışın. “Yaparım sonra yieea” demeyin. Bir şeyi bilmekle yapmak arasında çok fark olduğunu, yapmaya kalktığınızda farkedeceksiniz. 

* Uygulamayı tamamladıysanız, sorun yaşayan diğer katılımcılara yardım edebilirsiniz. Sizin de bilginizin pekişmesini sağlayacaktır. 

* Belli özgür yazılımları tercih ediyor olabilirsiniz ama diğer özgür yazılımları kötülemeyin, onlara sataşmayın.

* Telefonunuzu sessize alın.

* Anlamadığınız bir yer olduğunda çekinmeden konu geçmeden sorunuzu sorun, ertelemeyin.

* Sorularınızı sorarken eğitim düzenini bozmamaya çaba göstermenizi bekliyoruz: 

 * Sorulan soru eğitim konusunun dışındaysa, ders aralarında eğitmenlere sorabilirsiniz.
  
 * Soru kişisel bir soruna ilişkinse (ör: Bilgisayarım çalışmıyor) ders aralarında sınıf arkadaşınızdan veya eğitmeninizden yardım isteyebilirsiniz.
 
 * Eğitmenlerle uzun süreli ikili diyaloğa girmekten kaçının. Bu, diğer dinleyicilerin dağılmasına ve eğitimden kopmasına yol açabilir.
 
* Argo sözcüklerden kaçınmaya özen gösterin. Eğitmenler ve katılımcılar farklı kültürlerde insanlardan oluşuyor. Kendi çevrenizde doğal karşılanan bir ifade, başkalarınca garipsenebilir.

## Sağlık Sorunları

Gerek siz, gerekse de kamptaki başka bir katılımcı bir sağlık sorunu ile karşılaşabilir.

Güzel Sanatlar Fakültesi'nin arkasında başvurabileceğiniz Mediko Sosyal Merkezi bulunuyor.

Üniversitenin yerleşke içerisinde kendi hastanesi de bulunuyor, hastanede de tedavi görmeniz mümkün.

Siz ya da başka bir katılımcımız sağlık sorunu yaşıyorsa, kamp görevlilerini ve eğitmeninizi bilgilendirin. Mümkün olursa yanınızda bir arkadaşımız da size eşlik edecek ve sağlık merkezlerine ulaşımınıza yardımcı olacağız.

## Görevlilere İnsanca Davranmak :|

Özgür Yazılım Yaz Kampı birçok kurumda görevli birçok insanın çalışmasıyla gerçekleşiyor. Linux Kullanıcıları Derneği'nin ve destekleyen diğer sivil toplum kuruluşlarının yanı sıra; Bolu'da yer alan Üniversite, Kredi Yurtlar Kurumu, Belediye'de görevli birçok kişinin özverili çalışması sonucu bu kamp yapılabiliyor.

Kampın gönüllü bir organizasyon olduğunu, görev alan insanların da bu kamp için çalışmak zorunda olmadıklarını; bu işi bir noktada gönüllü olarak yaptıklarını unutmayın. Üniversite, yurt ve belediye görevlileri aslında tamamen rahat geçirebilecekleri bir 15 günde (ve öncesi ve sonrasında) bunun yerine 700'e yakın kişilik bir topluluğu ağırlıyorlar. Böyle bir zorunlulukları bulunmuyor.

Kendilerine yönelik davranışlarınızda sadece kendinizi değil, aynı zamanda özgür yazılım topluluğunu temsil ettiğinizi lütfen unutmayın. Onlara bu organizasyona katkılarından dolayı teşekkür ederek ve olabildiğince sıcak davranarak hareket etmeye özen gösterin.

En büyük teşekkürü sözle değil, davranışlarınızla gösterebilirsiniz.

## Kişilerin Kamptan Ayrılmasının İstenmesi

Kampın ya da bize ev sahipliği yapan kurumların (üniversite, yurt, belediye) uymayan kişilerin kurstan ayrılması istenilebilir.

Örnek durumlar:
* Devamsızlık 
* Sınıfın düzenini bozmak ve diğer katılımcıların verimini etkilemek
* Başka katılımcılara ya da sınıflara (fiziken ya da sanal olarak) saldırmak
* Sınıf değiştirmek, kabul edilmediği bir sınıfın derslerine katılmak 

Böyle bir durumu fark ettiğinizde, öncelikle eğitmeninize veya kamp organizasyonuna bildirmeniz gerekiyor.

# Yemek

Öğlen ve akşam yemek için birkaç seçenek bulunuyor. Yerleşke içindeki yerlerin bir kısmı yürüyüş mesafesinde olup, diğerleri araçla ulaşılabilir.

Yemek planlarken, ders başlangıç saatinizde sınıfınızda olabilecek biçimde plan yapmayı lütfen ihmal etmeyin.

Yerleşke içinde:

* “Aktivite Merkezi” derslerin yapılacağı Güzel Sanatlar Fakültesi'ne bir-iki dakika yürüyüş mesafesinde yer alıyor. İçinde birkaç lokanta bulunuyor.
- Pastahane, Patista, City Park, Çıtırland, Çiğköfteci Sait...

* Üniversite yemekhanesi yine GSF'ye çok yakın.(Arka tarafında)Öğlen ve akşam aralarında orada yemek yiyebilirsiniz. Yemek saatleri hafta içi öğlen: 11:00-14:00, akşam: 15:30-18:00 saatleri arasındadır. Hafta sonu ise öğlen:12:00-14:00, akşam : 17:00-18:00. Yemekhanenin önündeki gişeden hafta içi 09:00-17:00 saatleri arası yemek fişi alabiliyorsunuz. Haftasonu gişe kapalı.

* Meşeli. Fen Edebiyat fakültesinin arkasında, gözleme yapan bir yer. Kalabalık kaldıramıyor. Mantısı da var!

* “Yaşam Merkezi”, yerleşkenin bizim bulunduğumuz kısmının biraz uzağında bulunuyor. Öğlen ve akşam yemekleri için belli noktalardan ücretsiz servis kaldırıyorlar. Telefon edip servis isterseniz de yolluyorlar. Oyun salonu, cafe gibi seçenekler bulunduran bir yer.

Yerleşke dışında:

* Kokoreç Ana yoldan üniversiteye dönülürken tam köşede. Öğlen açık değil, akşam ve gece yemekleri için. Kokoreç dışında köfte ve sucuk da var.

* Kubbealtı: Şehir içinde, efsanevi gözlemeci.

* Et Evi: Bolu'da iki şubesi var. Kasap bölümünden seçtiğiniz etler pişirilerek
getiriliyor. Fiyatlar İstanbul düzeyinde.

* Çorbacı Mülayim: Bolu'da şehir içinde. Çok çeşit çorbanın yanı sıra, sulu yemek de bulunabiliyor.

# Yerleşkede Diğer Yerler
* Kırtasiye
* Şok Market
* İş Bankası Şubesi
* Banka ATM'leri: Ziraat, Garanti, Yapı Kredi, İş Bankası.
* Otobüs Firmaları: Kamil Koç, Pamukkale, Metro Turizm.

# Yerleşkede Bulunmayan Gereksinimler
Üniversitelerde birkaç yıldır sigara satışı yapılamıyor. Her gün yerleşkeye gelmeden önce ihtiyaçlarınızı yanınızda getirmelisiniz.

Alkol satışı da yapılmıyor, alkol kullanımının da üniversite yerleşkesi içinde yapılmaması gerekiyor.


# Giyim / Kıyafet
Bolu gerçekten esiyor. Üniversite yerleşkesi şehrin kendisinde de birkaç derece soğuk.

Bunu her ne kadar sık sık vurgulasak da birçok katılımcı bunun ancak kampa geldikten ve üşümeye başladıktan sonra farkına varıyor. Özellikle ikinci hafta birçok katılımcıyı doktora taşımak zorunda kalıyoruz.

Herkesin üşüme eşiği farklı olsa da, lütfen yanınızda kalın giysiler de getirin. Yağmurluk ya da şemsiye alın. Tek ayakkabı ile gelmeyin. Yaz olmasına kanmayın. Büyük bir istekle katıldığınız kamptaki bu eğitimlerden verim alabilmeniz için sağlıklı kalmaya devam edebilmeniz gerekiyor. Kendinize iyi bakmalısınız.

Bir kıyafet zorunluluğu yok. Sandaletle, şortla, kısa kollu tişörtle gelebilirsiniz. Yeter ki unutmayın: “Esiyor” :).

# Acil Durumlar
Kamp sırasında acil bir durumla karşılaştığınızda, arayabileceğiniz bir acil durum telefonunu kamp yaklaştığında size ileteceğiz. Telefonla ulaşamadığınız durumda SMS, Telegram ve e-posta (kamp@linux.org.tr) gibi farklı yöntemleri de deneyebilirsiniz.

Kamp telefonu 18 Temmuz Perşembe günü çalışmaya başlayacak (öncesinde kapalı) ve kamp sonrasında da kapanacaktır.

Lütfen gerçekten sadece acil durumlar için kullanınız.

# Sık Sorulan Sorular

Kamp web sitesinde yer alan “Sık Sorulan Sorular”ı bir gözden geçirmeyi unutmayın. Rehberi tamamlayıcı nitelikte yanıtlar bulabilirsiniz: https://kamp.linux.org.tr/2019/yaz/sik-sorulan-sorular/

# Son Gün

Kampın son günü 3 Ağustos Cumartesi'dir. Cumartesi günü 15:30'da yerleşkeden ayrılacak biçimde dönüş planlarınızı yapabilirsiniz.

# Bolu'da Görüşmek Üzere :)
